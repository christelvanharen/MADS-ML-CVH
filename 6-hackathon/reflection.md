# Reflectie hackaton

Tijdens de hackathon heb ik de samenwerking binnen de groep als prettig en goed georganiseerd ervaren. We werkten met een groep van vijf personen, waarbij iedereen zijn eigen onderdeel had. Dit zorgde voor een duidelijke taakverdeling en overzicht in het werk. Zelf werkte ik samen met een klasgenoot aan één groter onderdeel, namelijk het gebruik van Large Language Models (LLMs) voor het long-tail probleem. Binnen de groep had ik vooral een inhoudelijke rol, waarbij ik nadacht over modelkeuzes, instellingen en de algemene aanpak van dit onderdeel.

Ik had al enige ervaring met het werken met LLMs vanuit mijn werk, waardoor ik relatief snel kon bijdragen. Ik vond het leuk om deze kennis te delen met mijn klasgenoot en samen te experimenteren met verschillende modellen en instellingen. Tijdens dit proces heb ik geleerd dat experimenteren waardevol is, maar dat het in een hackathonsetting belangrijk is om hier op tijd grenzen aan te stellen. Je kunt niet alles blijven uitproberen, en soms is “goed genoeg” ook echt voldoende om verder te kunnen.

Binnen het long-tail onderdeel zijn we eerst begonnen door alle beschikbare modellen te testen. In totaal hebben we vijf verschillende LLM-modellen geprobeerd. Op basis van deze resultaten hebben we vervolgens de twee best presterende modellen geselecteerd om mee verder te werken. Dit heeft mij geleerd dat het vergelijken van meerdere opties aan het begin helpt om later gerichter te optimaliseren, in plaats van vast te zitten aan één oplossing.
Wat goed werkte binnen de groep, was dat we regelmatig onderling overlegden en op bepaalde momenten bij elkaar meekeken als er bijvoorbeeld iemand een resultaat graag wilde delen. Als iemand ergens vastliep, namen we even de tijd om samen (of een deel van de groep) naar het probleem te kijken. Hierdoor ontstonden vaak sneller oplossingen en bleef iedereen betrokken. Ik heb hieruit geleerd dat kort overleggen en meekijken soms effectiever is dan alleen door blijven werken.

Een punt dat minder goed ging, was het timemanagement. In het begin was het doel nog niet helemaal scherp, waardoor we relatief veel tijd hebben besteed aan verkennen. Aan het einde van de hackathon ontstond hierdoor tijdsdruk om de presentatie goed af te krijgen. Een volgende keer zou ik eerder duidelijke doelen en beslismomenten afspreken, en ook eerder tijd reserveren voor de afronding en presentatie. Dit zou zorgen voor meer rust in de laatste fase. 
Al met al kijk ik positief terug op de hackathon. Ik heb mijn bestaande kennis over LLMs kunnen toepassen in een nieuwe context en daarnaast geleerd hoe belangrijk het is om keuzes te maken onder tijdsdruk, samen te werken en hulp te vragen wanneer dat nodig is. Deze ervaring sluit goed aan bij mijn opleiding en werk, waarin samenwerken, experimenteren met nieuwe technieken en efficiënt omgaan met tijd een grote rol spelen. De inzichten die ik heb opgedaan neem ik mee naar toekomstige projecten.